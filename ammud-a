Yusef Awcic, d aselway n useqqamu aɣerfan n ugezdu n Tizi Uzzu.
Yusef Awcic  iɛedda s ukabar n Tirni n Yiɣallen Inemlayen.
Awcic Yusef, yenna-d: "Nessaram ad nesbedd asebddad n ugellid Cacnaq."
Deg tdiwennit-agi, mass Yusef Awcic, yemmeslay-d ɣef yisenfaren s umata.
Aɣmis n Yimaziɣen yesteqsa mass Awcic Yusef.
Seg tama, ad bdun axeddim n usebddad-agi s timmad-is.
Seg tama-nniḍen d aheggi n umḍiq ideg ara yettwasbedd.
Nebɣa ad t-nesbedd deg tlemmast n temdint n Tizi Uzzu.
nesumer-d yakan yiwen n umḍiq n unekcum ɣar temdint n Tizi Uzzu.
Nessaram ur d-nettmagger ara aṭas n wuguren deg ubrid-nneɣ.
Nebɣa ad yili usebddad-agi s unedrez, ayagi ad aɣ-iḥettem ad t-id-nexdem deg Blida.
Ansi i awen-d-tusa tikti n lebni-ines? D acu i d iswi-nwen deffir waya?
Tikti n lebni n usebddad-agi n Cacnaq, tusa-aɣ-d asmi nesfugel yennayer iɛeddan.
Yennayer n sin igiman d tẓa twinas d seddis tmerwin d tẓa.
Nekkni s yiɛeggalen n Useqqamu Aɣerfan n Ugezdu n Tizi Uzzu, nemsefham ɣef waya.
Nemsefham ad nerr azal i tmaziɣt-nneɣ d umezruy-nneɣ.
Cacnaq, d yiwen yuran isem-is s yisekkilen n ureɣ deg umezruy n Tefriqt n Ugafa.
Nekkni nwala, deg umaḍal meṛṛa, ulac tama i as-yerran tajmilt i urgaz-agi n umezruy akken i tt-yuklal.
I wakken, tasuta-agi tamirant neɣ tid i d-iteddun ad issinent amezruy-nsent.
Aseqqamu Aɣerfan n Ugezdu, yessaram s usebddad-agi, ad as-yerr tajmilt i ugellid Cacnaq.
Ayagi d lwajeb fell-aneɣ.
Aql-ik tura, uger n useggas d uzgen i telliḍ ɣef uqerru n Useqqamu Aɣerfan n Ugezdu n Tizi Uzzu.
Taḥawact n wahil-ik, seg wasmi telliḍ ɣef uqerru n Useqqamu Aɣerfan n Ugezdu n Tizi Uzzu.
Mačči d ayen isehlen, ad d-nefk taḥawact n useggas d uzgen. 
Maca ad neɛreḍ ad d-nemmeslay ɣef yisenfaren imeqqranen.
Aṭas n lecɣal yettwaxedmen deg ugezdu n Tizi Uzzu. 
Annect-agi, yella-d s lemɛawna gar Useqqamu Aɣerfan n Ugezdu d yiselwayen n tɣiwanin d yimezdaɣ-nneɣ diɣen.
Mi d-nusa, nufa-d agezdu n Tizi Uzzu, yesɛa agellel d ameqqran deg unegmu.
Agellel ameqqran yella-d s tuget deg wayen yerzan tadamsa d tmettit. 
Nekkni deg wahil-nneɣ, nefka azal meqqren i wannect-a, akken agezdu-nneɣ ad yecbu wiyaḍ.
Nebda s tisedduyin d tdeblin iwulmen, nesnerna aḥric n temguri d wayen-nniḍen.
Ad d-kemmleɣ deg yisenfaren yebdan yakan i nekemmel nekkni.
Gar-asen: Asenfar n unnar n semmus tmerwin n yimukan n Buxalfa, swayes i d-yesfaydi ugezdu-nneɣ.
Annar-a, yesɛan azal meqqren deg unegmu deg ugezdu n Tizi Uzzu.
Asenfar wis sin, d abrid ameqqran ara yeqqnen gar temdint n Tizi Uzzu ɣar ubrid Asammar-Amalu.
Abrid-agi la yettwaxdamen, amur ixeddem ugezdu n Tizi Uzzu, imuhal-is imeqqranen kfan.
Qqimen-d kan sin n yixenduqen, nemmuger-d deg-sen uguren di lebni-nsen.
Iqqim-d diɣ amur-nniḍen d agezdu n Tubiret i t-ixeddmen.
Yella diɣ usenfar n ubaraǧ n Ssuq n Ttlata, anda lḥan aṭas lecɣal n lebni-ines.
Ayagi ad yessifsus taɛkkemt n uɣbel n waman n tissit.
Nesɛa diɣ asenfar n usiweḍ s ttawil n tilifirik. Akka tura, nessaweḍ ad nfak aḥric amenzu n usenfar-agi
Asiweḍ-agi s tilifirik, yeqqen akka tura gar temdint n Tizi Uzzu alamma taɣrest n Buhinun.
Ɣar tama n yisenfaren-agi, aɛiwed d uṣeggem n uḥric n tmerrit d yisensuyen. Tuget deg-sen ilaq ad ttuɛawden.
Llan kra n yisensa ideg ur ddin ara lecɣal akken iwata neɣ ɛad ur bdin ara maḍi. 
Ayagi yegla-d s wugur-nniḍen n lexṣaṣ n yimukan n lembat n medden.
Ula deg uḥric n lebni, aṭas i nuẓa ɣar sdat.
Ad d-rnuɣ ad d-fkeɣ taḥawact n uḥric n waddal d yilmeẓyen.
Segmi i d-nusa nessaweḍ ɣar ukkuẓ tmerwin d tẓa n yinurar n wurar iwumi nefka ussan iɛeddan tadrimt.
Tadrimit-agi tesqam-aɣ-d tẓa tmerwin d ukkuẓ n yimelyaṛen.
Nerna azal n ṭam tmerwin n yimelyaren i mraw n yinurar i yettwajerden yakan akken ad ttwaṣegmen sya ɣar sdat.
Ccetwa-agi iɛeddan, tegla-d s waṭas n txessaṛin ladɣa deg Tegzirt d tamiwin i tt-iqerben.
Am wakken diɣ i nefka ṭam tmerwin d tẓa n yimelyaren akken ad d-neɣrem tixessaṛin d-yeḍran deg ccetwa-a. 
Nessebɣes diɣ aḥric n usefti deg  tfellaḥt, nessaweḍ ɣar umḍiq amenzu deg wakal aɣelnaw deg usafar n uyefki.
D ayen i aɣ-yesferḥen aṭas.
Lɣella n zzit n uzemmur d tbexsisin akked tamemt, yettkemmil usefti deg-sent akken ad nessiweḍ ɣar lebɣi-nneɣ.
Yettban-d wannect-agi, deg usebɣes n tddukkliwin d ssrabes n tfellaḥt i iqeddcen deg lɣellat-agi.
Rnu ɣer-s, ddeqs n yisenfaren-nniḍen yettwaxdamen deg ugezdu-nneɣ ɣar tama n leqdic n yal ass.
Awal ɣef yisenfaren imaynuten i d-tewwim, d tukci n tedrimt i tɣiwanin akken ad snernim aseqdec n tutlayt tamaziɣt
